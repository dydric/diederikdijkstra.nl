---
layout: post
title: Hello world
--- 

Na veel WordPress en Tumblr versies op dit domein vond ik het wel weer eens tijd voor wat anders. Ik ben op zoek gegaan naar andere, nieuwe mogelijkheden (lees CMS-en) om m'n website mee te bouwen en te beheren. Uiteindelijk heb ik gekozen voor [Jekyll](http://jekyllrb.com). Hiermee kan ik alle bestanden ’gewoon’ in dropbox beheren en gemakkelijk hosten op github.

Er is op zich niks mis met WordPress, maar ik ben er eigenlijk (voor eigen projecten) wel wat op uitgekeken. Voor m'n eigen site ben ik dan ook al een paar jaar geleden over gestapt naar tumblr. Het steeds maar weer moeten updaten begon me te irriteren, het gebruik van plug-ins vind ik niet optimaal en ook de snelheid liet me nogal eens in de steek. 

Tumblr vind ik echt een fantastisch platform. Ik gebruik het dagelijks (vooral de app) en mag graag eigen thema's maken. Dit blijf ik ook doen en ben van plan (ooit een keer) een eigen thema 'Utforska' te lanceren. Ik heb er toch voor gekozen om naar een ander platform op zoek te gaan en vanaf nu is mijn tumblr-site dan ook (weer) terug te vinden op [dydric.tumblr.com](http://dydric.tumblr.com).

Ik had eigenlijk maar een paar eisen bij het uitzoeken van een nieuw CMS. Ik wil m'n berichten schrijven in **markdown**, het moet **simpel** zijn en **makkelijk** te beheren. Websites moeten **snel** laden en het mag wel **iets anders** zijn dan wat ik voorheen gebruikte zodat ik m'n kennis kan verbreden. Na even zoeken en oriënteren kwam ik erachter dat bij veel nieuwe beheersystemen helemaal geen FTP en database te pas komt. 

Ik ontdekte [Scriptogr.am](http://scriptogr.am), [Skrivr](http://skrivr.com) en [Calepin](http://calepin.co). Ik beheer al m'n bestanden in [dropbox](https://www.dropbox.com) en met deze drie CMS-en kan ik ook m'n artikelen via dropbox beheren. Ik koos er voor om Scriptogr.am een kans te geven, maar na paar dagen merk ik dat het niet helemaal is wat ik zoek. Het heeft wel potentie maar voelt als nog niet af en men lijkt niet erg actief met ontwikkelen. Ook werden mijn mail en tweet niet beantwoord. Op zoek naar iets nieuws. 

Ondertussen had ’n collega (Matthijs) van me [Ghost](https://ghost.org) geïnstalleerd en dat is toch ook wel erg gaaf. Omdat het draait op *node.js* moest ik op zoek naar een andere hosting als ik het wilde gebruiken en daar had ik eigenlijk niet zo veel zin in. Ondertussen was ik ook Jekyll tegen gekomen. Ik had er al wel eens van gehoord en over gelezen, maar verder niets mee gedaan. Het installeren en beheren gaat via de terminal en dat voelt voor mij nog steeds wat onwennig. Na het lezen van de documentatie raakte ik eigenlijk wel heel nieuwsgierig en enthousiast. Dit kon wel eens precies zijn wat ik zocht. Ook een paar blogs die ik volg waren overgestapt naar Jekyll. Tijd om het ook maar te proberen.

    Sudo gem install jekyll

Installeren ging gemakkelijk. Werken in de terminal is eigenlijk helemaal niet eng, maar best leuk (ik begin het ook steeds leuker te vinden). Na een kwartiertje had ik al m'n eerste pagina gegenereerd met Jekyll. 

Jekyll is eigenlijk geen CMS maar een generator. Het transformeert je bestanden in een statische website/blog als jij daar opdracht voor geeft. De structuur is erg gemakkelijk en herkenbaar voor iedereen die wel eens met thema's werkt voor welk CMS dan ook. Op moment van schrijven kan ik nog niet veel zeggen over de ideale werkwijze. Ik ontdek steeds weer nieuwe dingen bij. De basis heb ik nu staan en wat het helemaal gaaf maakt is dat Jekyll ondersteund wordt door [github](http://www.github.com). Hierdoor is het mogelijk om je Jekyll website te laten hosten door github. Dit leek mij in eerste instantie ingewikkeld, maar was na het lezen van de documentatie een fluitje van een cent.

Jekyll is voor mij definitief het systeem geworden waarmee ik deze site ga beheren. Het werkt prima en ik kan er (volgens mij) alle kanten mee op. Nu alleen nog bedenken welke kant... :)