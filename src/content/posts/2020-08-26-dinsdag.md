---
title: Dinsdag
tags:
  - post
  - familie
date: 2020-08-26
---

Op dinsdag past opa op. Meestal komt hij op de motor vanuit zijn slaapdienst. Opa haalt de kinderen van school. Van opa mogen ze altijd met iemand spelen. Als Elin en/of Fedde uit school mee komen krijgen ze altijd eerst fruit en wat drinken. Daarna mogen ze pas snoepen. Opa krijgt dan een zwart-wit lolly want daar is hij gek op. Het kwam wel eens voor dat zowel Fedde en Elin bij een vriendje speelden. Dan probeerde opa Netflix te starten. Lukt het niet dan stuurde hij me een bericht en ik stuurde hem de instructies terug. Soms een kopietje van de sms van een week daarvoor. Om half vier brengt hij Fedde naar survival. Om half vijf fietst hij met Elin mee. Soms mag Elin, met vriendinnen, ook al zelf terug fietsen. Wij vinden dat zelf nog wel spannend. Voor de corona-tijd nam opa de kinderen om de week mee naar Britsum. Dan reden wij daar uit ons werk ook naar toe om mee te eten. Ilse kan heerlijk koken. De andere dinsdagen kreeg opa meestal kookinstructies. Als er rijst op het menu stond wist hij dit in het allerkleinste pannetje lekker kleverig gaar te koken. Na het eten altijd een kopje koffie.

Nu is de dinsdag (even) een nare dag geworden. Vorige week stond niet opa maar ik bij het schoolplein omdat we verschrikkelijk nieuws te horen hadden gekregen.

...

Gisteren was het alweer dinsdag. Nu stonden Lotte en ik bij het hek. De kinderen wilden allebij graag spelen. Bij vriendjes. We lopen samen weer naar huis. Het regent hard. We pakken elkaars hand en de tranen rollen uit de lucht.

https://www.instagram.com/p/CERMv87BR6h/
